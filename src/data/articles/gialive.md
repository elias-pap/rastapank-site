Αγαπητέ κ. Αντιπρύτανη, κ. ΠροΪσταμένη, Ιωάννα
Σας στέλνουμε αυτό το κείμενο με αφορμή τις δύο συναυλίες που έγιναν και την επικείμενη συνάντηση που έχει κανονιστεί επί του θέματος. Είμαστε άνθρωποι που τρέχουμε στις διάφορες ομάδες, στήνουμε τα φεστιβάλ, τα drive-in, αναπτύσσουμε υποδομές, συντηρούμε το χώρο και τον κρατάμε ασφαλή και ζωντανό εδώ και πολλά χρόνια χωρίς ποτέ να έχουμε προκαλέσει. Εμείς που περιμέναμε τόσο καιρό μέσα στην πανδημία πριν μάθουμε αρκετά για τον ιό έτσι ώστε να πάρουμε το θάρρος να ξεκινήσουμε να κάνουμε εκδηλώσεις. Οι παρακάτω γραμμές συνοψίζουν τους λόγους για τους οποίους πήραμε αυτές τις πρωτοβουλίες και θα θέλαμε να αναπτύξουμε και από κοντά.

Μετά τις drive-in προβολές που βρήκαν μία άτυπη υποστήριξη παρά την αρνητική πρώτη απάντηση της πρυτανείας στην ενημέρωση που στείλαμε, αποφασίσαμε να συνεχίσουμε με εκδηλώσεις λάιβ μουσικής χωρίς αυτή τη φορά να βάλουμε κανέναν στην δύσκολη θέση να πρέπει να μας αρνηθεί, οπότε και δεν ενημερώσαμε ούτε την καθαρίστρια. Έχουμε όλη την ευθύνη για αυτή την πρωτοβουλία και για να μην τραβήξουμε βλέμματα αποφασίσαμε οι εκδηλώσεις να έχουν κλειστό χαρακτήρα, που σημαίνει ότι δεν τις διαφημίσαμε και προσέξαμε να μην βγουν παραέξω με οποιοδήποτε τρόπο για να μην εκθέσουμε το
πανεπιστημιακό χώρο όπως έγινε τον Απρίλιο.

Οι καθολικές απαγορεύσεις έχουν γεμίσει την καθημερινότητα μας με αντιφάσεις και απέναντι σε μία ανήλεη γραφειοκρατία εμείς ψάχνουμε λίγο χώρο να αναπνεύσουμε. Αν μια υπαίθρια εκδήλωση το καλοκαίρι, δεν είναι αυτός ο χώρος, τότε απλά θα συνεχίζουμε να παίζουμε τις κουμπάρες, να παίρνουμε πραγματικά ρίσκα μόνο εκεί που δεν έχει κανείς ευθύνη και να ζούμε μία ζωή μέσα στο φόβο. Εκδηλώσεις θα μπορούν να οργανώσουν μόνο όσοι τηρούν μία σειρά από θεοπάλαβους κανόνες, και θα μπορούν να τις απολαύσουν μόνο όσοι έχουν την άνεση να πληρώσουν το εισιτήριο για να τις παρακολουθήσουν. Η μόνη μορφή ψυχαγωγίας που θα μπορεί να πραγματοποιηθεί επίσημα θα είναι η παθητική, αυτή που δεν έχει επαφή κι αλληλεπίδραση.

Το μόνο που ζητάμε από εσάς είναι να δείξετε μία ανοχή στον πολιτισμό μας. Να βρούμε μαζί τρόπους να υπάρχουμε χωρίς να ρισκάρουμε ούτε το όνομα του πανεπιστημίου, ούτε την διασπορά του ιού αλλά χωρίς κιόλας να φοβόμαστε. Δεν σχεδιάζουμε άλλη εκδήλωση για το άμεσο μέλλον. Αλλά ελπίζουμε ότι μπορούμε να ανοίξουμε ένα διάλογο για την μορφή που μπορεί πλέον να έχει κι αδυνατούμε να συμβιβαστούμε με καθολικές απαγορεύσεις. Γίνεται πλέον ξεκάθαρο ότι ο ιός θα γίνει μέρος της ζωής μας οπότε ένα πανεπιστήμιο θετικών επιστημών είναι το καλύτερο μέρος για να βρούμε πρακτικές λύσεις και να δείξουμε το δρόμο από εδώ και πέρα.